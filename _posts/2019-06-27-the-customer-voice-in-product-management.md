---
title: چطور با شنیدن صدای مشتریان، مدیر محصول بهتری باشیم؟
tags: [کسب‌وکار, مدیریت محصول]
style: fill
color: primary
description: از اهمیت ارتباط مستقیم مدیران کسب‌وکارها با مشتریان خود، مقالات زیادی نوشته شده است. نقش یک مدیرمحصول موفق در شنیدن صدای مشتریان چیست و یک مدیر محصول چطور می‌تواند این کار را انجام دهد؟
---
![](https://fa.ahmadi.pm/assets/imgpsts/customer-voice.jpg)

### اهمیت ارتباط با مشتریان

بی‌شک، مدیرانی که می‌توانند صدای مشتریان خود را بشنوند شرکت‌های موفق‌تری دارند؛ اما به عنوان شخصی که در جایگاه مدیریت محصول در یک سازمان مشغول به فعالیت هستید، چطور می‌توانید به صورت مستقیم با مشتریان سازمان خود ارتباط برقرار کنید؟

در این متن به طور خلاصه و با اشاره به چند تکنیک کلیدی در حوزه مدیریت محصول تلاش می‌کنم تا از تجربیات خودم برای برقراری این ارتباط مستقیم با مشتریان بنویسم.

1 **گفت‌وگوی رودر رو با کاربران نهایی**
از هر فرصتی برای برقراری ارتباط با مشتریان و کاربران نهایی محصول خود استفاده کنید. اگر در همایش یا رویدادی شرکت می‌کنید و بخت با شما یار است که برخی از کاربران و استفاده کنندگان محصول خود را می‌بینید حتما و حتما با آنها صحبت کنید و از آن‌ها بخواهید تا تجربیات و احساس خود را از کار کردن با محصولات با شما در میان بگذارند.

اگر شرکت شما هنوز به آن اندازه‌ای بزرگ نیست که می‌توانید با برنامه‌ریزی و زمان‌بندی درست به تمام کارهای خوپد برسید پیشنهاد می‌کنم که به صورت فصلی تعدادی از کاربران خود (اعم از کاربران خوشحال و کاربران ناراحت) را به شرکت خود دعوت کنید و با نظرات آن‌ها آشنا شوید.

اگر شرکت‌تان بزرگ شده یا به هر دلیل امکان رودررویی مستقیم با کاربران خود را ندارید حداقل زمانی را در روز به بخش پشتیبانی رفته و مستقیما تلفن‌ها را پاسخ دهید و صدای مشتریان خود را بشنوید. این یکی از کم‌دردسرترین و کم‌هزینه‌ترین راه‌هایی است که به شما کمک می‌کند تا با تجربیات خوب و بد کاربران نهایی محصول‌تان آشنا شوید و بعضا ایده‌های خوبی از این مکالمات به‌دست آورید.

فراموش نکنید که محصولات عالی در کنار اطلاعات، آمار و ارقام دقیق مورد نیاز به درک صحیح از رفتار و خواسته‌های کاربران‌شان دارند.

2 **از آزمون و خطا نترسید**
لازم است برای درک نیازمندی مشتریان خود در کنار صحبت‌های رودر رو واکنش‌های آنها را نسبت به محصولات خود به صورت واقعی ارزیابی کنید. از تکنیک‌های تست A/B غافل نشوید. شرکت‌های بسیار بزرگی وجود دارند که به لحاظ امکانات و قابلیت‌ها اشباغ شده‌اند اما همچنان با تکنیک‌هایی مثل تست A/B تلاش می‌کنند تا تجربه کاربری مشتریان خود را بهبود بخشند.

این شرکت‌ها از این تکنیک‌ها برای بهبود الگوریتم‌های جستجو، بهبود نمایش برخی المان‌ها یا قابلیت‌های کمتر استفاده شده و حتی تغییر در نمایش نتایج جستجوها برای این بهبودها استفاده می‌کنند. فقط برای استفاده از این تکنیک به میزان درصد توزیع نمایش برای کاربران دقت داشته باشید تا در عین حالی که تست‌های خود را به انجام می‌رسانید، باعث آزار کاربران هم نشوید.

3 **تحلیل رفتار کاربران**
از ابزارهای تحلیل رفتار کاربران استفاده کنید تا به صورت ملموس و واقعی نحوه کارکردن و عکس‌العمل‌های کاربران خود را بسنجید. نحوه کارکردن و استفاده واقعی محصولات شما بین کاربران می‌تواند اطلاعات ارزشمندی را در اختیار شما قرار دهد.

4 **آنچه کاربر به آن نیاز دارد**
گاهی اوقات در اختیار قرار دادن امکانات زیاد موجب سردرگمی کاربران می‌شود. طی تحقیقاتی که انجام شده است، در حدود ۴۵ درصد از قابلیت‌های نرم‌افزاری موجود در سیستم‌های نرم‌افزاری هیچ‌وقت توسط کاربران استفاده نمی‌شود. گاهی لازم است که با امکانات کم محصول خود را لانچ کنید. امکاناتی کم و در عین حال کاربردی.

اگر بتوانید تنها سه قابلیت کلیدی که مورد نیاز کاربران است را به طور کامل در اختیار آن‌ها قرار دهید، به مراتب کاربران وفادارتری خواهید داشت تا بی‌نهایت امکانی که هیچ‌گاه مورد استفاده و نیاز کاربران نبوده است.

اگه این مطلب براتون مفید بود، خوشحال می‌شم با بقیه دوستانتون هم به اشتراک بگذارید، [کانال تلگرام من](https://t.me/ahmadipm) رو هم دنبال کنید و اگه ایده تکمیل‌کننده‌ای داشتید در مورد این موضوع یا سوالاتی که در حوزه مدیریت پروژه و مدیریت محصول براتون پیش میاد با من در ارتباط باشید قطعا تا جایی که بتونم بی‌دریغ کمک خواهم کرد.