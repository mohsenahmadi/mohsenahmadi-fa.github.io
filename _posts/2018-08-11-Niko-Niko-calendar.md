---
title: تقویم نیکو-نیکو و اهمیت اون برای تیم اجایل
tags: [مدیریت پروژه]
style: fill
color: light
description:
---
![](https://fa.ahmadi.pm/assets/imgpsts/Niko-Niko.jpg)

یکی از مفاهیم یا اصطلاحاتی که تو اجایل وجود داره و کمتر شرکتی بهش توجه می‌کنه، مفهومی هست به اسم Information Radiator که ترجمه راحتی براش تو فارسی وجود نداره و شاید لازم باشه به فارسی سخت اون رو رادیاتور اطلاعات ترجمه کنیم:)

این اصطلاح در واقع به یک سری از نشانگرهای اطلاعاتی در مورد پروژه و محصول اشاره می‌کنه که کارهای انجام شده تو تیم توسعه رو برای بقیه افراد درگیر در بیزینس به نمایش می‌گذاره. مثلا تعداد تست‌های اتوماتیکی که تو این اسپرینت انجام شده، وضعیت حال و احوال خوشحالی و ناراحتی اعضای تیم تو اسپرینت جاری، سرعت پاسخگویی به اتفاقات یا اینسیدنت‌های پروژه، وضعیت یکپارچه‌سازی یا اینتگریشن ماژول‌ها و...

اما اگه بخوام در مورد این صحبت کنیم که مزیت استفاده از این نمودارها چیه و به چه دردی می‌خوره باید بگم که؛

* **تیم هیچ اتفاقی رو نه تنها از خودش، بلکه از هیچ ذی‌نفع بیرونی پنهان نمی‌کنه و اصولا چیز پنهان کردنی‌ای در طول پروژه نباید وجود داشته باشه.**
* **برای افزایش مسوولیت پذیری تیم در مواجهه با مشکلات می‌تونه به اون‌ها کمک کنه.**
* **می‌تونه کمک کنه تا بقیه ذی‌نفعان پروژه، بدون اینکه وقت اعضای تیم رو بگیرند و دایم از اون‌ها در مورد وضعیت پروژه سوال کنند، با نگاه کردن به این اندیکاتورها و نشانگرها (که باید بزرگ و به نحوی در معرض دید همه قرار داشته باشه) جواب سوالاتشون رو بگیرند.**

اینکه سر منشاء این ایده چی بوده و از کجا اومده هم خیلی داستان‌های متفاوتی داره و در طی سال‌های مختلف دچار تغییر و بهبود شده اما ریشه اولیه اون به سال‌های ۱۹۸۰ و شرکت تویوتا برمیگرده و زمانی که بردهای کانبان (KANBAN) تو اون شرکت در حال پیاده‌سازی و اجرا بود.

اگه برگردیم سراغ این اندیکاتورها، باید بگم که نمونه این قبیل بوردهای اطلاع‌رسانی در اجایل و روش‌های چابک کم نیستند و انواع مختلفی دارند. به طور مثال نمودار برن‌داون (Burn Down)، استوری بورد (Story Board) و پلنینگ‌بورد (Planning Board) بعضی از اون‌ها هستند.

تو این متن و بعد از این مقدمه، در مورد یکی از این نمونه بوردها می‌نویسم که اسمش هست تقویم نیکو-نیکو یا Niko-Niko Calendar.

این بورد که مثل باقی بورس‌های اجایل در دسترس همه ذی‌نفعان پروژه قرار داره، حس و حال هر روز اعضای یک تیم کاری رو نشون می‌ده. اینطوری که هر روز و بعد از جلسه استندآپ، افراد تیم با چسبوندن استیکرهای (خوشحال، معمولی و ناراحت) نشون می‌دن که امروز رو چطوری دارن سپری می‌کنند و تو چه شرایطی قرار هست کارهای تیم رو انجام بدن.

یکی از مهم‌ترین مزایای این بورد برای اعضای تیم و مدیر پروژه این هست که در طول انجام هر اسپرینت وضعیت تیم برای بقیه افراد مشخص می‌شه و مدیر پروژه، اسکرام مستر و حتی خود اعضای تیم خلق‌و خوی همدیگه‌رو بیشتر درک می‌کنند و کمک می‌کنند که ارتباط بهتری باهم برقرار کنند و اگه هر کدوم از اعضای تیم خوشحال نیست، بقیه افراد بهش انرژی بدن که خوشحالی و انرژی‌ش رو به دست بیاره و یا اگه کمکی از دست کسی برمیاد به اون افراد کمک کنه تا از کار کردن توی تیم خوشحال باشند.

نیکو-نیکو کلندر رو یک ژاپنی به اسم آکینور ساکاتا درست کرده و یک تمرین کاربردی برای کشف خلق و خوی اعضای تیم چابک هست و کمک می‌کنه که خیلی از مشکلات تیم قبل از انفجار حل بشه.

اگه اطلاعات این بورد رو ذخیره کنید می‌تونید تو بازه‌های مثلا سه ماهه یا شش ماهه اون رو مجددا بررسی کنید و ببینید که وضعیت روحی تیم از کاری که دارند انجام می‌دن چطور بوده و چه کارهای مثبتی برای خوشحال نگه داشتن تیم می‌تونید انجام بدید.

و نکته آخر اینکه می‌تونید [کانال تلگرام من](https://t.me/ahmadipm) رو هم دنبال کنید. به تازگی فعالیت‌ش رو شروع کرده و هدفم علاوه بر انتشار خلاصه‌ای از مطالب نوشتاری‌م، انتشار اخبار و مطالبی هست که تو این حوزه ممکنه براتون مفید باشه.
