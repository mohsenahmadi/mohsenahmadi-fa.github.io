---
title: زمان‌بندی درست یک اسپرینت یا چطوری به همه کارهامون برسیم؟
tags: [اجایل, مدیریت پروژه, اسکرام, چابک]
style: fill
color: primary
description:
---
![](https://fa.ahmadi.pm/assets/imgpsts/timingsprint.jpg)

گاهی از اوقات و به هنگام صحبت کردن با تیم‌های توسعه محصول یا شرکت‌هایی که از اسکرام استفاده می‌کنند این نکته مطرح می‌شود که چطور می‌توانیم برای یک اسپرینت دو هفته‌ای برنامه‌ریزی کنیم که هم به کارهای تیم توسعه آسیبی وارد نشود و هم بتوانیم زمان‌های لازم را برای اسپرینت پلنینگ یا جلسات دمو یا رترو (Retrospective) داشته باشیم.

این یک چالش مرسوم و در عین حال جدی‌ست. اینکه تیم توسعه از بی‌برنامه‌گی در عذاب باشد، از جلسات متعدد و بی‌نتیجه فرار کند و جلساتی را که می‌توانند به افزایش همکاری و روحیه تیمی منجر شود را مانعی بر سر راه انجام کار درنظر بگیرد.

بارها در کلاس‌ها و ورک‌شاپ‌های مختلف به این نکته اشاره کرده‌ام که زمان‌بندی درست از مهم‌ترین وظایفی است که بر عهده تمام اعضای تیم است و مشخصا اسکرام مستر می‌بایست مراقب باشد که تمام قواعد و اصول اسکرام به درستی در تیم اجرا شود و طبیعیتا برگزاری تمامی جلسات هم از این اصل مستثنا نیست.

در این متن تلاش می‌کنم تا کمی در مورد چگونگی زمان‌بندی برای یک اسپرینت دو هفته‌ای از تجربیات خودم بنویسم.

از **مفروضات** من در نوشتن این متن، درنظر گرفتن یک اسپرینت دو هفته‌ای است که پیش از شروع، بک‌لاگ اسپرینت مشخص شده، تمامی اعضای تیم نسبت به حجم کار و ظرفیت انجام کار خود توافق داشته، با مالک محصول بر سر آن توافق کرده‌اند و قرار گذاشته‌اند که مثلا مقداری از زمان تیم به انجام باگ‌های گزارش شده یا رفع بدهی‌های فنی (Technical Debt) پرداخته شود، هیچ تعطیلی رسمی هم در طول برگزاری اسپرینت وجود ندارد و تیم می‌بایست علاوه بر برنامه‌های روزانه و توسعه‌ای خود زمانی هم برای پلنینگ اسپرینت بعدی در اختیار داشته باشد.

از دیگر مفروضات من، درنظر گرفتن هشت ساعت کاری برای هر روز بوده است.

با این مفروضات ما ۱۰ روز کاری را برای تیم توسعه محصول در پیش داریم که می‌توانیم این زمان را اینگونه تقسیم‌بندی کنیم؛

* **نصف یکی از روزهای اسپرینت یعنی چهار ساعت (ترجیحا در آخرین روزهای اسپرینت) برای برنامه‌ریزی اسپرینت بعدی و جلسه رتروسپکتیو اسپرینت جاری رزرو می‌شود.**

* **می‌توانید یک چهارم یکی از روزهای کاری اسپرینت را برای بک‌لاگ گرومینگ درنظر بگیرید.**

* **سه چهارم یکی از روزهای کاری تیم را به ارتباط مستقیم اعضای تیم محصول با مشتریان اختصاص دهید. این کار از مهم‌ترین کارهایی است که با تجربیات من می‌تواند تیم محصول را با دغدغه‌های مشتریان بیشتر آشنا کند. در مورد این موضوع سعی می‌کنم مفصل‌تر از تجربیات خودم و اینکه این کار چه مزایایی برای تیم محصول در پی خواهد داشت بیشتر بنویسم.**

حالا ۸.۵ روز کاری مفید برای یک تیم توسعه وجود دارد.

* **می‌توانیم نیمی از یکی از روزهای اسپرینت را برای رفع بدهی‌های فنی، تغییر پلتفرم یا کارهای مشابه اختصاص دهیم و تلاش کنید تا تیم توسعه محصول شما هشت روز کاری عالی را برای انجام کارهایی زمان صرف کند که مطابق با جلسات برنامه‌ریزی اسپرینت متعهد به انجام آن شده است.**

از قدردانی از تیم توسعه غافل نشوید. جلسات روزانه و استندآپ‌های ۱۵ دقیقه‌ای هر روز زمان مناسبی برای این کار است. تلاش کنید تا همواره با روحیه مضاعف برای انجام کارهای‌شان بپردازند و هیچ‌وقت از یاد نبرید که شما به عنوان مدیر پروژه، اسکرام مستر، مدیر محصول و یا ... وظیفه محافظت از تیم توسعه‌ را بر عهده دارید و باید حامی آن‌ها باشید، نه مانعی بر سر راه انجام کارهای آن‌ها.

اگه این مطلب براتون مفید بود، خوشحال می‌شم با بقیه دوستانتون هم به اشتراک بگذارید، [کانال تلگرام من](https://t.me/ahmadipm) رو هم دنبال کنید و اگه ایده تکمیل‌کننده‌ای داشتید در مورد این موضوع یا سوالاتی که در حوزه مدیریت پروژه و مدیریت محصول براتون پیش میاد با من در ارتباط باشید.
