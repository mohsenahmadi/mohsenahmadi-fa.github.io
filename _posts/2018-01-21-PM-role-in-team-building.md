---
title: سخنی در باب نقش یک مدیر پروژه در مراحل توسعه تیم‌ها
tags: [مدیریت پروژه, همکاری تیمی, مهارت]
style: fill
color: warning
description:
---
![](https://fa.ahmadi.pm/assets/imgpsts/6.12.18.jpg)

هر تیم کاری، فارغ از نوع همکاری میان اعضای تیم و میزان حجم و اندازه کارها، به مراحلی نیاز دارد تا بتواند به صورت کامل و هماهنگ سمفونی خوش‌آهنگی را بنوازد. تعبیر تیم‌های کاری هماهنگ به یک ارکستر، سال‌هاست که در میان متخصصین به‌کار برده می‌شود که نوازندگان آن، اعضای تیم‌های کاری هستند.

اگر بر پایه همین ساختار نگاهی داشته باشیم به مراحل هماهنگی تیم‌ها، این مراحل را می‌توان در پنج گام زیر توصیف کرد.

گام اول، فرمینگ (Forming) یا شکل‌گیری: در این مرحله، اعضای تیم در حال محک زدن توانایی‌ها و آشنایی با خلق و خوی یکدیگرند. در این مرحله تمامی اعضای تیم در تلاشند تا توانایی‌های خود را برای مدیران خود به نمایش بگذارند.

نقش شما در این مرحله به عنوان یک مدیر پروژه، این است که اهداف تیم را به وضوح به هر کدام از اعضا توضیح داده و مشخص کنید که وظیفه هر کدام از آن‌ها در تیم چیست.

گام دوم، استورمینگ (Storming) یا طوفان: در این مرحله، اعضای تیم دچار تنش شده و وارد مبارزه‌ای می‌شوند تا بتوانند قدرت و اثرگذاری خود را در تیم به‌رخ دیگران بکشند. همکاری اعضای تیم در این مرحله با اختلاف نظرات بیشتری همراه خواهد بود.

نقش شما به عنوان یک مدیر پروژه این است که به نظرات تک‌تک اعضای تیم احترام گذاشته و تلاش کنید تا تمامی اعضای تیم به درکی مشترک برای دستیابی به اهداف نهایی تیم برسند.

گام سوم، نورمینگ (Norming) یا هنجار: اعضای تیم شما در این مرحله آموخته‌اند که چگونه می‌توانند به هنجارهای یکدیگر احترام گذاشته و چگونه باید اختلافات میان خود را حل و فصل کنند. اعضای تیم با یکدیگر احساس راحتی بیشتری می‌کنند و همگی برای رسیدن به هدف نهایی تیم در تلاشند.

در این مرحله شما به عنوان مدیر پروژه باید تصمیم‌گیری‌های روزانه تیم، مسایل و مشکلات آن‌ها را بشنوید و آن‌ها را برای حرکت به سوی اهداف از پیش تعریف شده تشویق کنید.

گام چهارم، پرفورمینگ (Performing) یا اجرا: تداوم و پشتکار تیم، در این مرحله به بالاترین حد خود رسیده است. تمامی اعضای تیم برای دستیابی به هدف‌های از پیش تعیین شده تمرکز دارند و نیازی نیست هرچیزی را به آنها توضیح دهید.

نقش شما به عنوان یک مدیر پروژه این است که میان ذی‌نفعان کلیدی پروژه و اعضای تیم قرار گرفته و از کارهای انجام شده توسط تیم در حضور ذی‌نفعان حمایت کنید. درخواست‌ها و انتظارات ذی‌نفعان را برای ادامه حرکت به اهداف پروژه به اعضای تیم اعلام کنید و آن‌ها را همچنان برای رسیدن به آن اهداف ترغیب کنید.

گام پنجم، (Adjourning) یا تعویق: زمانی که اعضای تیم با موفقیت به اهداف پروژه دست می‌یابند، احساس ناخوشایندجابه‌جایی و آغاز پروژه جدید در میان آن‌ها تشدید می‌شود. آن‌ها در طول پروژه آموخته‌اند که چگونه می‌توانند با موفقیت به اهداف پروژه دست یابند و ترس این جابه‌جایی برایشان آزاردهنده‌ خواهد بود.

شما به عنوان مدیر پروژه می‌بایست در این مرحله با برگزاری جشنی موفقیت‌های تیم را ارج نهاده و از اعضای تیم تشکر و قدردانی کنید. درس‌آموخته‌ها و تجربیات پروژه را یادآوری و ثبت کنید و به آن‌ها یادآور شوید که آن‌ها را برای دستیابی به موفقیت‌های بیشتر و در پروژه‌های آینده تشویق کنید.
