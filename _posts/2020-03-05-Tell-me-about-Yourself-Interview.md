---
title: لطفا خودتون رو معرفی کنید
tags: [کسب‌وکار, مصاحبه, مدیریت]
style: fill
color: info
description: پاسخ شما به اولین سوال در مصاحبه استخدامی که لطفا خودتون رو معرفی کنید؛ یک فرصت طلایی برای انتخاب شدن شما در بین تمامی کاندیداهای مصاحبه برای اون موقعیت شغلی هست.   
---
![](https://fa.ahmadi.pm/assets/imgpsts/interview.png)

معمولا در مصاحبه‌های استخدامی به عنوان اولین سوال رسمی برای شروع مصاحبه استخدامی، مصاحبه کننده این سوال رو مطرح می‌کنه که «خب، خودتون رو معرفی کنید. »؛ در حقیقت جوابی که شما به این سوال می‌دید می‌تونه روند مصاحبه رو به نفع یا به ضرر شما تموم کنه و در عین حال می‌تونه یه فرصت طلایی باشه برای اینکه رییس آینده‌تون شما رو با اشتیاق بیشتری جذب کنه.

تو یک نظر سنجی که یکی از سایت‌های مطرح در حوزه کاریابی منتشر کرده بود؛ و با تعدادی از مصاحبه‌شونده‌ها و مصاحبه‌کننده‌ها صحبت کرده بود اعلام شد که این سوال کلیشه‌ای در صدر ترسناک‌ترین و در عین حال مهم‌ترین سوالات مصاحبه‌های استخدامی قرار داره. 

تو سال‌های اخیر بنا به شرایطی که پیش‌تر [اینجا](https://fa.ahmadi.pm/articles/hiring-problems) هم گفته بودم، بارها درگیر مصاحبه‌های جذب و استخدام شدم و خب مثل هر آدم دیگه‌ای بارها هم به عنوان مصاحبه شونده تو این جلسات شرکت کردم. تو این مطلب می‌خوام تجربیاتی که به‌دست آوردم و چیزهایی که یاد گرفتم رو در مورد این سوال مهم بنویسم تا اگه هر زمانی خواستید به عنوان مصاحبه شونده در یک جلسه مصاحبه حاضر بشید اشتباهاتی که بعضا افراد کم‌تجربه‌تر در مواجهه با این سوال مرتکب می‌شن رو انجام ندید. 

شاید در وهله اول کمی خنده‌دار به نظر بیاد اما اینکه شما بچه‌ی چندم خونواده هستید، شغل پدر و مادرتون چیه، حیون خونگی دارید یا ندارید یا مواردی مثل این هیچ ربطی به مصاحبه شغلی شما نداره و هیچ مصاحبه‌کننده حرفه‌ای این جواب‌های شما براش اهمیتی نداره. 

مصاحبه‌کننده با این سوال چند هدف رو دنبال می‌کنه؛ 

*یک اینکه شما در مورد موقعیت شغلی‌ای که برای اون درخواست دادید چه کارهای مرتبطی انجام دادید*، 

*دوم اینکه بتونه مهارت‌های نرم شما رو ارزیابی کنه*،

*سوم اینکه متوجه بشه که شما چقدر می‌تونید خودتون و توانایی‌تون رو پرزنت کنید*،

*چهارم اینکه بهتون کمک کنه تا کمی از شرایط استرس‌زای زمان مصاحبه کم کنه* و در عین حال متوجه بشه که چطور می‌تونید استرس خودتون رو مدیریت کنید، 

*پنجم اینکه یک فرصت طلایی در اختیارتون قرار بده* که یک روند مناسب رو برای بقیه مصاحبه بچینید و باقی مصاحبه رو دست بگیرید. 

تو این مطلب قصد ندارم به عنوان مصاحبه کننده، نتایجی رو که از جواب‌هایی که به این سوال گرفتم رو تحلیل کنم بلکه هدف اصلی‌م اینه که بگم چطور باید به این سوال جواب بدید. 

![](https://fa.ahmadi.pm/assets/imgpsts/Boring-Interview.png)

**کنترل زمان**؛ اولین و مهمترین نکته‌ای هست که باید بهش توجه کنیم. اینکه وقتی این سوال از شما پرسیده می‌شه حداکثر (تاکید می‌کنم حداکثر) در مدت سه دقیقه پاسخ شما به این سوال باید تموم شده باشه. پس نباید وقتتون رو با ارایه اطلاعات اضافی بی‌مورد و غیرضروری هدر بدید و مصاحبه کننده رو خسته کنید. پس لازم هست که مفیدترین اطلاعات رو برای پرزنت خودتون استفاده کنید. می‌تونید با عنوان کردن آخرین پوزیشن شغلی‌تون شروع کنید، بگید که چه کارهای مهمی تو اون موقعیت شغلی انجام دادید و چه نتایجی به‌دست آوردید. چه کارهایی تو این شغل براتون جذاب بوده و چه چیزهایی یاد گرفتید. این می‌تونه بهترین شروع باشه. باقی ابهامات یا سوالات رو اجازه بدید مصاحبه کننده ازتون بپرسه و به هیچ عنوان سعی نکنید همه اطلاعات رو خودتون و در یک منولوگ طولانی منتقل کنید. 
فراموش نکنید هرچی زیاد از حد اطلاعات بدید ممکنه یه جاهایی به ضرر خودتون تموم بشه:)

**زیادی از حد فروتنی به خرج ندید**؛ قرار نیست دروغ بگید یا الکی خودتون رو حرفه‌ای نشون بدید اما فروتنی بیش از حد هم خوب نیست. باید به وضوح به مصاحبه کننده بگید اگه کار خوب و تاثیرگذاری رو تو موقعیت‌های شغلی قبلی‌تون انجام دادید. مبهم و گنگ صحبت نکنید یا نگید «ما» این کار رو کردیم «ما» اون کار رو کردیم. مصاحبه کننده قرار هست شما رو در این رقابت مصاحبه‌شونده‌ها استخدام کنه نه «ما» رو. و البته چیزی رو بگید که هم بتونید ازش دفاع کنید و هم اگه به کارفرمای قبلی شما زنگ زد، حرف شما رو تایید کنه. 

**روی تفریحات و سرگرمی‌هاتون تو این بخش از مصاحبه تاکید نکنید**؛ چون اگه برای مصاحبه کننده مهم باشه (که معمولا به خاطر اینکه می‌تونه از جواب شما و نوع تفریحات و سرگرمی‌های شما به شناخت بهتری از شما برسه) در بخش‌های بعدی مصاحبه ازتون سوال می‌کنه. متوجه باشید که زمان محدودی برای معرفی و پرزنت خودتون دارید.

**سوال اول رو با سوال شروع نکنید**؛ و وقتی از شما خواسته می‌شه خودتون رو معرفی کنید نپرسید که منظورتون سوابق تحصیلی‌م هست یا سوابق کاری؟ چند باری موارد مشابه این رو در فرایندهای جذب و استخدام دیدم و هر بار برام عجیب بوده این مساله. 

**به ویژگی‌های مهمی که برای این موقعیت شغلی اهمیت دارند فکر کنید**؛ و صحبت‌ها و مهارت‌های خودتون رو متناسب با اون مطرح کنید. اینکه به عنوان متقاضی شغل مدیر پروژه یا مدیر محصول تحویل به موقع یا تسلط شما به متریک‌های ارزیابی یک محصول مهم‌تر هست یا آشنایی و تجربه شما در سرویس‌هایی با بیزینس مشابه می‌تونه به شما کمک کنه که در بخش معرفی خودتون اگه دستاورد یا ویژگی بارز و مشخصی دارید رو بیشتر روش تاکید کنید تا شانس خودتون رو در بین باقی مصاحبه شونده‌ها افزایش بدید.

**از نقاط ضعف یا اشتباهات خودتون غافل نشید**؛ چون بهرحال هر کدوم از ما تو کار کردن زمان‌هایی رو اشتباه کردیم. نترسید. اگه جایی اشتباه کردید و در عین حال از اون یاد گرفتید شهامت مطرح کردن اون رو داشته باشید. اینطوری هم صداقت خودتون رو به مصاحبه کننده نشون می‌دید، هم شهامت‌تون در بیان اشتباهات و خطاهای کاری که مرتکب شدید رو.

**اشتیاق خودتون رو به موقعیت شغلی جدید ابراز کنید**؛ طوری که مصاحبه کننده بفهمه برای چالش‌های جدید چقدر آماده هستید و چقدر می‌تونید خودتون رو با شرایط جدید تطبیق بدید. 

**تمرکز داشته باشید**؛ و هی از این شاخه به اون شاخه نپرید. 

**خط داستانی داشته باشید**؛ مثل یک فیلمنامه. داستانی که باید از یک‌جای مشخص شروع بشه، یه جریان داستانی رو طی کنه و در نهایت به یک جمع‌بندی نهایی برسه. این خط داستانی شما نباید بیشتر از دو - سه دقیقه طول بکشه و حتما باید سعی کنید در انتهای این داستان تاثیری که می‌خواهید رو روی مصاحبه کننده بگذارید. 

مرور این نمونه پاسخ خوب و بدی که در پاسخ به سوال «لطفا خودتون رو معرفی کنید» شنیدم رو ببینید:

**یک نمونه خوب**:‌

>>من مدیر فنی شرکت …. بودم که در حوزه …. مشغول به فعالیت بود. تو دو سال گذشته تونستیم زیرساخت نرم‌افزاری قدیمی رو با تکنولوژی‌های جدیدتر جایگزین کنیم و از داکر هم استفاده کرده بودیم. کار کردن با داکر و اسکیل‌آپ سرورها رو اونجا یاد گرفتم و الان هم آماده کسب تجربیات جدیدتر برای موفقیت در مسیر حرفه‌ای‌م هستم.

**یک نمونه بد**:

>>من اولین تجربه شغلی‌م به عنوان پشتیبان تلفنی در یک شرکت نرم‌افزاری بود بعد رفتم شرکت …. و الان اومدم تا با شرکت شما کار کنم. 

**فراموش نکنید که اولین جملاتی که شما در جلسه مصاحبه مطرح می‌کنید بیشترین تاثیر رو در ادامه روند مصاحبه داره.**

این ویدیوی یوتیوب رو هم از دست ندید چون نکات خیلی خوبی رو برای پاسخ دادن به این سوال بهتون یاد می‌ده. 

<p align="center"><iframe width="560" height="315" src="https://www.youtube.com/embed/kayOhGRcNt4" frameborder="0" allow="accelerometer; autoplay; encrypted-media; gyroscope; picture-in-picture" allowfullscreen></iframe></p>


و خب مثل همیشه اگه این مطلب براتون مفید بود، خوشحال می‌شم با بقیه دوستانتون هم به اشتراک بگذارید، [کانال تلگرام من](https://t.me/ahmadipm) رو هم دنبال کنید و اگه ایده تکمیل‌کننده‌ای داشتید در مورد این موضوع یا سوالاتی که در حوزه مدیریت پروژه و مدیریت محصول براتون پیش میاد با من در ارتباط باشید قطعا تا جایی که بتونم بی‌دریغ کمک خواهم کرد.

ویدیوهای ارزشمندی که پیدا می‌کنم رو در [اینجا](https://youtube.com/channel/UCBroQJL8WeEWveIRDHDO1wg) آپلود می‌کنم و البته در [کانال تلگرام](https://t.me/ahmadipm) هم قرار می‌دم. 

و نهایتا اگه در حوزه مدیریت محصول و مدیریت پروژه، کار کردید یا علاقمند هستید که وارد این حوزه بشید، من رو از طریق سوشیال‌ها ([توییتر](https://twitter.com/ahmadi_pm)، [صفحه فیس‌بوک](https://www.facebook.com/ahmadipm-336513290601728/)، [اینستاگرام](https://instagram.com/ahmadipm) و [تلگرام](https://t.me/ahmadipm)) دنبال کنید، و اگه دوست داشتید رزومه‌تون رو برای من ارسال کنید تا به شرکت‌هایی که از من می‌خوان که تو جذب هم‌تیمی جدید بهشون کمک کنم، شما رو معرفی کنم. معمولا فرصت‌های جدید همکاری رو اول تو [کانال تلگرام](https://t.me/ahmadipm) و بعد در باقی سوشیال‌ها به اشتراک می‌گذارم.