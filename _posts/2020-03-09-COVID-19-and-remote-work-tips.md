---
title: کرونا، دورکاری اجباری و استرس
tags: [کسب‌وکار, مدیریت]
style: fill
color: primary
description: رعایت این موارد کاربردی در شرایط استرس‌زا و پرفشار می‌تواند به افزایش بهره‌وری ما کمک قابل توجهی داشته باشد. به‌خصوص اگر اولین تجربه دورکاری شما در شرایط بحرانی است.   
---
![](https://fa.ahmadi.pm/assets/imgpsts/remote-work.jpg)

بسیاری از ما در شرایط پرفشار و پر از استرس انگیزه‌های کاری خود را از دست می‌دهیم. کنترل کردن این شرایط و با انگیزه ماندن در هر شرایطی کار راحتی نیست و تا حدودی نیز طبیعی است که هر از چندی با این احساس درگیر شویم. گاهی اوقات یک‌بار در ماه و گاهی اوقات بیشتر یا کمتر. 

در شرایط کنونی و سرعت انتشار ویروس کرونا و تجربه یکباره الزام افراد به دورکاری که حجم بالای کار را در کنار استرس این‌روزها به‌وجود آورده است ممکن است احساس خستگی و بی‌حالی کنیم و فقط سعی می‌کنیم تا کارهای‌مان را انجام دهیم بی‌آنکه انگیزه‌ مثبتی در انجام آن‌ها داشته باشیم.

محققان دانشگاهی می‌گویند که فعالیت در شرایط پر از استرس مثل ماشینی است سوخت خود را از دست داده است. هر چقدر هم راننده تلاش کند تا ماشین را به حرکت درآورد، ماشین حرکت نمی‌کند و به سوخت‌گیری نیاز دارد.

به گفته محققان، سیناپس‌های عصبی مغزی در زمان استرس دچار اختلال می‌شود اما قدرت مغز ما به‌گونه‌ای‌ست که در همین شرایط می‌تواند خود را بازیابی کند و از این شرایط به نفع خود استفاده کند و خبر خوب این است که شما نه تنها می‌توانید انگیزه‌های خود را از هر کجا و بدون رسیدن به یک پمپ بنزین بازیابی کنید بلکه با رعایت چند نکته ساده، بهره‌وری خود را نیز در این شرایط افزایش دهید. 

در [مطلب قبل](https://fa.ahmadi.pm/articles/Stress-is-Good-or-Bad)، کمی در مورد استرس نوشته بودم که می‌توانید آن‌را  بخوانید و در این متن از مواردی می‌نویسم که می‌تواند در این شرایط به ما در عبور از این بحران کمک کند. 

**روز کاری خود را مانند روزهای غیر از شرایط دورکاری شروع کنید**

منطقی‌ست که در زمان دورکاری شما زمانی را برای رفت‌وآمد ندارید و هر لحظه می‌توانید کار خود را شروع کنید، اما بهتر است که مانند روزهای عادی از خواب بیدار شوید، دوش گرفته و بعد از خوردن یک صبحانه مناسب، آماده شروع روز کاری خود شوید. اگر به صورت غیر روتین روز کاری خود را شروع کنید، مغز شما احساس می‌کند که در تعطیلات آخر هفته هستید و بنابراین عملکردی متناسب با یک روز کاری نخواهد داشت.

**همانند یک روز کاری لباس مناسب بپوشید**

درست است که در خانه و فضای امن خودتان مشغول به کار هستید اما تحقیقات منتشر شده می‌گوید زمانی که برای انجام فعالیت‌های کاری از راه دور لباس مناسب فضای کار به تن داشته باشید، ذهن شما به مراتب فعال‌تر و متمرکزتر فعالیت خواهد کرد. 

![](https://fa.ahmadi.pm/assets/imgpsts/remote-communication.png)

**ارتباطات خود با همکاران‌تان را حفظ کنید**

فعالیت از راه دور در مقایسه با حضور فیزیکی در فضای کار چالش‌های متفاوت‌تری را ایجاد می‌کند. یکی از این چالش‌ها عدم معاشرت با همکاران و هم‌تیمی‌هاست. سعی کنید با استفاده از زیرساخت‌های مناسب ارتباطی، ارتباط خود را با سایر هم‌تیمی‌ها و همکاران خود حفظ کنید. برقراری تماس تلفنی و حتی به صورت تصویری در طول روز با همکارانتان صحبت کنید. زمان مشخصی را برای پاسخ‌ دادن به ایمیل‌ها، نامه‌های اداری و ثبت گزارشات خود داشته باشید و همانند روزهای عادی ساعت مشخصی را نیز برای پایان روز کاری خود درنظر بگیرید.

**تعیین فضای مشخص برای کار**

افرادی که به صورت ریموت کار می‌کنند هم به اندازه افراد مستقر در دفاتر کاری دچار حواس‌پرتی می‌شوند. سعی کنید فضای مشخص و آرامی را برای کارکردن در خانه برای خود فراهم کنید تا بتوانید با کمترین میزان حواس‌پرتی به کارهای خود رسیدگی کنید و از این فرصت مناسب برای افزایش بهره‌وری خود استفاده کنید.

**زمان استراحت خود را تنظیم کنید**

حتما و حتما در ساعت مشخصی از روز زمانی را برای استراحت و ناهار خود درنظر بگیرید تا انرژی کافی برای ادامه روز کاری خود داشته باشید. درست است که در شرایط بحرانی فعلی امکان بیرون رفتن وجود ندارد اما سعی کنید حداقل زمانی کوتاهی در طول روز را برای قدم زدن و جدا شدن از فضای کاری خود درنظر بگیرید و تنقلات و خوراکی‌هایی برای طول روز کاری خود فراهم کنید. 

**از فرصت به‌دست آمده برای ذخیره زمان رفت وآمد خود به خوبی استفاده کنید**

در شرایط فعلی و کار کردن از راه دور (در خانه) فرصت مناسبی‌ست که در همان ساعت همیشگی به کار روزانه خود خاتمه دهید و از این زمان ذخیره شده استفاده‌های بهتری داشته باشید. حضور بیشتر در کنار خانواده، یادگیری مطالب بیشتر، دیدن فیلم یا برنامه‌های تلویزیونی مورد علاقه شما می‌تواند برنامه‌های جذابی باشند.

**دستورات و نکات ایمنی را رعایت کنید**

شرکت‌هایی که در شرایط جاری تیم‌های خود را به سمت کار کردن از خانه هدایت کرده‌اند، عموما دستورالعمل‌ها و سیاست‌گذاری‌های خود را نیز در اختیار این تیم‌ها قرار داده‌اند. احتمالا شما با لپ‌تاپ یا کامپیوتر شخصی خود و با استفاده از وی‌پی‌ان و یا سایر راه‌کارهای امن، به شبکه‌های محلی فضای کاری خود دسترسی دارید. پس لازم است تمامی جوانب و نکات امنیتی را رعایت کنید. پسوردهای ارتبطی خود را در محل امن ذخیره کنید. اتصال وای‌فای و شبکه‌های خانگی خود را مجددا بررسی کنید، سیستم عامل خود را به‌روز کنید و از تنظیمات فایروال سیستم خود اطمینان داشته باشید تا سهوا باعث ایجاد خرابی یا نفوذهای غیرمجاز نشوید. 

![](https://fa.ahmadi.pm/assets/imgpsts/remote-desk.jpg)

**مراقب سلامتی خود باشید**

در شرایط دورکاری ممکن است بخواهید راحت‌تر از زمان‌هایی که در محل کار هستید کار کنید. مثلا روی کاناپه یا تخت دراز کشیده و کار کنید. هرچند در نگاه اول این نوع از کار کمی جذاب به‌نظر می‌رسد اما مراقب سلامت خود باشید. سعی کنید میز و صندلی مناسبی برای خود انتخاب کنید تا در دراز مدت دچار آسیب‌های فیزیکی مثل کمردرد، گردن‌درد یا دست‌درد نشوید. 

فوبی در این ویدیوی یوتیوب ۱۰ نکته کاربردی را درخصوص افزایش بهره‌وری و کاهش اضطراب ناشی از شرایط پراسترس دورکاری توضیح داده است. 

<p align="center"><iframe width="560" height="315" src="https://www.youtube.com/embed/0JbeJgcRPMM" frameborder="0" allow="accelerometer; autoplay; encrypted-media; gyroscope; picture-in-picture" allowfullscreen></iframe></p>

و خب مثل همیشه اگه این مطلب براتون مفید بود، خوشحال می‌شم با بقیه دوستانتون هم به اشتراک بگذارید، [کانال تلگرام من](https://t.me/ahmadipm) رو هم دنبال کنید و اگه ایده تکمیل‌کننده‌ای داشتید در مورد این موضوع یا سوالاتی که در حوزه مدیریت پروژه و مدیریت محصول براتون پیش میاد با من در ارتباط باشید قطعا تا جایی که بتونم بی‌دریغ کمک خواهم کرد.

ویدیوهای ارزشمندی که پیدا می‌کنم رو در [اینجا](https://youtube.com/channel/UCBroQJL8WeEWveIRDHDO1wg) آپلود می‌کنم و البته در [کانال تلگرام](https://t.me/ahmadipm) هم قرار می‌دم. 

و نهایتا اگه در حوزه مدیریت محصول و مدیریت پروژه، کار کردید یا علاقمند هستید که وارد این حوزه بشید، من رو از طریق سوشیال‌ها ([توییتر](https://twitter.com/ahmadi_pm)، [صفحه فیس‌بوک](https://www.facebook.com/ahmadipm-336513290601728/)، [اینستاگرام](https://instagram.com/ahmadipm) و [تلگرام](https://t.me/ahmadipm)) دنبال کنید، و اگه دوست داشتید رزومه‌تون رو برای من ارسال کنید تا به شرکت‌هایی که از من می‌خوان که تو جذب هم‌تیمی جدید بهشون کمک کنم، شما رو معرفی کنم. معمولا فرصت‌های جدید همکاری رو اول تو [کانال تلگرام](https://t.me/ahmadipm) و بعد در باقی سوشیال‌ها به اشتراک می‌گذارم.